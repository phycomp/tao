菜根譚全文及譯文
1 弄權一時 淒涼萬古
棲守道德者 寂寞一時 依阿權勢者 淒涼萬古 達人觀物外之物 思身後之身 守受一時之寂寞 毋取萬古之淒涼 
2 抱樸守拙 涉世之道
涉世淺 點染亦淺 歷事深 機械亦深 故君子與其練達 不若樸魯 與其曲謹 不若疏狂 
3 心事宜明 才華須韞
君子之心事 天青日白 不可使人不知 君子之才華 玉韞珠藏 不可使人易知 
4 出汙泥而不染 明機巧而不用
勢力紛華 不近者為潔 近之而不染者尤潔 智械機巧 不知者為高 知而不用者為尤高 
5 良藥苦口 忠言逆耳
耳中常聞逆耳之言 心中常有拂心之事 才是進修德行的砥石 若言言悅耳 事事快心 便把此生埋在鴆毒中矣 
6 和氣致祥 喜神多瑞
疾風怒雨 禽鳥戚戚 霽日光風 草木欣欣 可見天地不可一日無和氣 人心不可一日無喜神 
7 淡中知真味 常裏識英奇
肥辛甘非真味 真味只是淡 神奇卓異非至人 至人只是常 
8 閑時吃緊 忙裏悠閑
天地寂然不動 而氣機無息稍停 日月盡夜奔馳 而貞明萬古不易 故君子閑時要有吃緊的心思 忙處要有悠閑的趣味 
9 靜中觀心 真妄畢見
夜深人靜獨坐觀心 始覺妄窮而真獨露 每於此中得大機趣 既覺真現而妄難逃 又於此中得大慚忸 
10 得意須早回頭 拂心莫便放手
恩裏由來生害 故快意時須早回首 敗後或反成功 故拂心處莫便放手 
11 淡泊明誌 肥甘喪節
蔾口莧腸者 多冰清玉潔 袞衣玉食者 甘婢膝奴顏 蓋誌以淡泊明 而節從肥甘喪也 
12 眼前放得寬大 死後恩澤悠長
面前的田地要放得寬 使人無不平之嘆 身後的恩惠要留流得久 使人有不匱之恩 
13 路要讓一步 味須減三分
徑路窄處 留一步與人行 滋味濃的 減三分讓人嘗 此是涉世一極安樂法 
14 脫俗成名 超凡入聖
作人無甚高遠事業 擺脫得俗情便入名流 為學無甚增益功夫 滅除得物累便超聖境 
15 義俠交友 純心作人
交友須帶三分俠氣 作人要存一點素心 
16 德在人先 利居人後
寵利毋居人前 德業毋落人後 受享毋逾分外 修為毋減分中 
17 退即是進 與即是得
處世讓一步為高 退步即進步的張本 待人寬一分是福 利人實利己的根基 
18 驕矜無功 懺悔滅罪
蓋世功勞 當不得一個矜字 彌天罪過 當不過一個悔字 
19 完名讓人全身遠害 歸咎於己韜光養德
完名美節不宜獨任 分些與人可以遠害全身 辱行汙名 不宜全推 引些歸己可以韜光養德 
20 天道忌盈 卦終未濟
事事留個有余不盡的意思 便造物不能忌我 鬼神不能損我 若業必求滿 功必求盈者 不生內變 必召外憂 
21 人能誠心和氣 勝於調息觀心
家庭有個真佛 日用有種真道 人能誠心和氣 愉色婉言 使父母兄弟間形骸兩釋 意氣交流 勝於調息觀心萬倍矣
22 動靜合宜 道之真體
好動者雲電風燈 嗜寂者死灰槁木 須定雲止水中 有鳶飛魚躍氣象 才是有道的心體 
23 攻人毋太嚴 教人毋過高
攻人之惡毋太嚴 要思其堪受 教人之善毋太高 當使其可從 
24 凈從穢生 明從暗出
糞蟲至穢 變為蟬而飲露於秋風 腐草無光 化為螢而躍彩於夏月 因知潔常自汙出 明每從晦生也 
25 客氣伏而正氣伸 妄心殺而真心現
矜高倨傲 無非客氣 降服得客氣下 而後正氣伸 情欲意識 盡屬妄心 消殺得妄心盡 而後真心現 
26 事悟而癡除 性定而動正
飽後思味 則濃淡之境都消 色後思淫 則男女之見盡絕 故人常以事後之悔悟 破臨事之癡迷 則性定而動無不正 
27 軒冕客誌在林泉 山林士胸懷廊廟
居軒冕之中 不可無山林的氣味 處林泉之下 須要懷廊廟的經綸 
28 無過便是功 無怨便是德
處世不必邀功 無過便是功 與人不求感德 無怨便是德 
29 作事勿太苦 待人勿太枯
憂勤是美德 太苦則無以適性怡情 淡泊是高風 太枯是無以濟人利物 
30 原諒失敗者之初心 
註意成功者之末路
事窮勢蹙之人 當原其初心 功成行滿之士 要觀其末路 
31 富者應多施舍 智者宜不炫耀
富貴家宜寬厚 而反忌刻 是富貴而貧賤其行矣如何能享？聰明人宜斂藏 而反炫耀 是聰明而愚懵其病矣如何不敗？
32 居安思危 處亂思治
居卑而後知登高之為危 處晦而後知向明之太靄 守靜而後知好動之過勞 養默而後知多言之為躁 
33 人能放得心下 即可入聖超凡
放得功名富貴之心下 便可脫凡 放得道德仁義之心下 才可入聖 
34 我見害於心 聰明障於道
利欲未盡害心 意見乃害心之蟊賊 聲色未必障道 聰明乃障道之藩屏 
35 知退一步之法 加讓三分之功
人情反覆 世路崎嶇 行不去處 須知退一步之法 行得去處 務加讓三分之功 
36 對小人不惡 待君子有禮
待小人不難於嚴 而難於不惡 待君子不難於恭 而難於有禮 
37 留正氣給天地 遺清名於乾坤
寧守渾噩而黜聰明 留些正氣還天地 寧謝紛華而甘淡泊 遺個清名在乾坤 
38 伏魔先伏自心 馭橫先平此氣
降魔者先降自心 心伏則群魔退聽 馭橫者先馭此氣 氣平則外橫不侵 
39 種田地須除草艾 教弟子嚴謹交遊
教弟子如養閨女 最要嚴出入謹交遊 若一接近匪人 是清靜田中下一不凈的種子 使終生難植嘉禾矣
40 欲路上勿染指 理路上勿退步
欲路上事 毋樂其便而姑為染指 一染指便深入萬仞 理路上事 毋憚其難而稍為退步 一退步便遠隔千山 
41 不流於濃艷 不陷於枯寂
念頭濃者 自待厚待人亦厚 處處皆濃 念頭淡者 自待薄待人亦薄 事事皆淡 故君子居常嗜好 不可太濃艷 亦不宜太枯寂 
42 超越天地之外 不入名利之中
彼富我仁 彼爵我義 君子固不為君相所牢籠 人定勝天 誌一動氣 君子亦不受造化之陶鑄 
43 立身要高一步 處世須退一步
立身不高一步立 如塵裏振衣 泥中灌足 如何超遠 處世不退一步處 如飛鵝投燭 羝羊觸藩 如何安樂 
44 修德須忘功名 讀書定要深心
學者要收拾精神並歸一路 如修德而留意於事功名譽 必無實詣 讀書而寄興於吟詠風雅 定不深心 
45 真偽之道 只在一念
人人有個大慈悲 維摩屠劊無二心也 處處有種真趣詠 金屋茅舍非兩地也 只是欲閉情封 當面錯過 便咫尺千裏矣 
46 道者應有木石心 名相須具雲水趣
進德修道 要個木石的念頭 若一有欣羨 便趨欲境 濟世經邦 要段雲水的趣詠 若一有貪著 便墜危機 
47 善人和氣一團 惡人殺氣騰騰
吉人無論作用安詳 即夢寐神魂無非和氣 兇人無論行事狼戾 即聲音唉語渾是殺機 
48 欲無禍於昭昭 勿得罪於冥冥
肝受病則目不能視 腎受病則耳不能聽 受病於人所不見 必發於人所共見 故君子欲無得罪於昭昭 必先無得罪於冥冥 
49 多心招禍 少事為福
福莫福於少事 禍莫禍於多心 唯苦事者 方知少事之為福 唯平心者 始知多心之為禍 
50 處世要方圓自在 待人要寬嚴得宜
處治世宜方 處亂世宜圓 處叔季之世當方圓並用 待善人宜寬 待惡人宜嚴 待庸眾之人當寬嚴互存 
51 忘功不忘過 忘怨不忘恩
我有功於人不可念 而過則不可不念 人有恩於我不可忘 而怨則不可
不忘 
52 無求之施一粒萬鐘 
有求之施萬金無功施恩者 內不見己 外不見人 則千粟可當萬鐘之報 利物者 計己之施 貴人之報 雖然百鎰難成一文之功 
53 推己及人 方便法門
人之際遇 有齊有不齊 而能使己獨齊乎？己之情理 有順有不順 而能使人皆順乎？以此相觀對治 亦是一方便法門 
54 惡人讀書 適以濟惡
心地乾凈方可讀書學古 不然見一善行竊以濟私 聞一善言假以覆短 是又籍寇兵而賫盜糧矣 
55 崇儉養廉 守拙全真
奢者富而不足 何如儉者貧而有余 能者勞而府怨 何如拙者逸而全真 
56 讀書希聖講學躬行 
居官愛民立業重德
讀書不見聖賢 如鉛槧傭 居官不愛子民 如衣冠盜 講學不尚躬行 為口頭禪 立業不思重德 為眼前花 
57 讀心中之名文 聽本真之妙曲
人心有一部真文章 都被殘篇斷簡封錮了 有一部真鼓吹 都被妖歌艷舞湮沒了 學者須掃除外物 直覓本來 才有個真受用 
58 苦中有樂 樂中有苦
苦心中常得悅心之趣 得意時便生失意之悲 
59 無勝於有德行之行為 
無劣於有權力之名譽
富貴名益 自道德來者 如山林中花自是舒徐繁衍 自功業來者 如盆檻中花便有遷徙興廢 若以權力得者 如瓶缽中花 其根不植 其萎可立而待矣 
60 人死留名 豹死留皮
春至時和 花尚鋪一段好色 鳥且囀幾句好音 士君子幸列頭角 復遇溫飽 不思立好言行好事 雖是在世百年恰似未生一日 
61 寬嚴得宜 勿偏一方
學者有段兢業的心思 又要有段瀟灑的趣味 若一味斂束清苦 是有秋殺無春生 何以發育萬物 
62 大智若愚 大巧似拙
真廉無廉名 立名者正所以為貪 大巧無巧術 用術者乃所以為拙 
63 謙虛受益 滿盈招損
攲器以滿覆 撲滿以空全 故君子寧居無不居有 寧處缺不處完 
64 名利總墮庸俗 意氣終歸剩技
名根未拔者 縱輕千乘甘一瓢 總墮塵情 客氣未融者 雖澤四海利萬世 終為剩技 
65 心地須要光明 念頭不可暗昧
心體光明 暗室中有青天 念頭暗昧 白日下有厲鬼 
66 勿羨貴顯 勿慮饑餓
人知名位為樂 不知無名無位之樂為最真 人知饑寒為慮 不知不饑不寒之慮更為甚 
67 陰惡之惡大 顯善之善小
為惡而畏人知 惡中尤有善路 為善而急人知 善處即是惡根 
68 君子居安思危 天亦無用其技
天之機緘不測 抑而伸 伸而抑 皆是播弄英雄 顛倒豪傑處 君子是逆來順受 居安思危 天亦無聽用其伎倆矣 
69 中和為福 偏激為災
躁性者火熾 遇物則焚 寡恩者冰清 逢物必殺 凝滯固執者 如死水腐木 生機已絕 俱難建功業而延福祉 
70 多喜養福 去殺遠禍
福不可僥 養喜神以為召福之本而已 禍不可避 去殺機以為遠禍之方而已 
71 謹言慎行 君子之道
十語九中未必稱奇 一語不中則愆尤駢集 十謀九成未必歸功 一謀不成則訾議業興 君子所以寧默毋躁 守拙無巧 
72 殺氣寒薄 和氣福厚
天地之氣 暖則生 寒則殺 故性氣清冷者 受享亦涼薄 唯和氣熱心之人 其福亦厚 其祿也長 
73 正義路廣 欲情道狹
天理路上甚寬 稍遊心胸中便覺廣大宏朗 人欲路上甚窄 才寄跡眼前俱荊棘泥土 
74 磨練之福久 參勘之知真
一苦一樂相磨練 練極而成福者其福始久 一疑一信相參勘 勘極而成知者其知始真 
75 虛心明義理 實心卻物欲
心不可不虛 虛則義理來居 心不可不實 實則物欲不入 
76 厚德載物 雅量容人
地之穢者多生物 水之清者常無魚 故君子當存含垢納汙之量 不可持好潔獨行之操 
77 憂勞興國 逸豫亡身
泛駕之馬可就馳驅 躍冶之金終歸型範 只一優遊不振 便終身無個進步 白沙雲 為人多病未足羞 一生無病是吾憂 真確論也 
78 一念私貪 萬劫不復
人只一念私貪 便銷剛為柔 塞智為昏 變恩為慘 染潔為汙 壞了一生人品 故古人以不貪為寶 所以度越一世 
79 心公不昧 六賊無蹤
耳目見聞為外賊 情欲意識為內賤 只是主人翁惺惺不昧 獨坐堂中 賊便化為家人矣
80 勉勵現前之業 圖謀未來之功
圖未就之功 不如保已成之業 悔既往之失 不如防將來之非 
81 養天地正氣 法古今完人
氣象要高曠 而不可疏狂 心思要縝密 而不可瑣屑 趣味要沖淡 而不可偏枯 操字要嚴明 而不可激烈 
82 不著色相 不留聲影
風來疏竹 風過而竹不留聲 雁度寒潭 雁去而潭不留影 故君子事來而心始現 事去而心隨空 
83 君子德行 其道中庸
清能有容 仁能善斷 明不傷察 直不過矯 是謂蜜餞不甜 海味不鹹 才是懿德 
84 君子窮當益工 勿失風雅氣度
貧家凈掃地 貧女凈梳頭 景色雖不艷麗 氣度自是風雅 士君子一當窮愁寥落 奈何輒自廢弛哉
85 未雨綢繆 有備無患
閑中不放過 忙處有受用 靜中不落空 動處有受用 暗中不欺隱 明處有受用 
86 臨崖勒馬 起死回生
念頭起處 才覺向欲路上去 便挽從理路上來 一起便覺 一覺便走 此是轉禍為福 起死回生的關頭 切莫輕易放過 
87 寧靜淡泊 觀心之道
靜中念慮澄澈 見心之真體 閑中氣象從容 識心之真機 淡中意趣沖夷 得心之真味 觀心證道 無如此三者 
88 動中靜是真靜 苦中樂是真樂
靜中靜非真靜 動處靜得來 才是性天之真境 樂處樂非真樂 苦中樂得來 才是心體之真機 
89 舍己毋處疑 施恩勿望報
舍己毋處其疑 處其疑即所舍之誌多愧矣 施人毋責其報 責其報並所施之心俱非矣 
90 厚德以積福 逸心以補勞 修道以解厄
天薄我以福 吾厚吾德以迓之 天勞我以形 吾補吾心以逸之 天厄我以遇 吾亨吾道以通之 天且奈我何哉？
91 天福無欲之貞士 而禍避禍之人
貞士無心僥福 天即就無心處牖其衷 人著意避禍 天即就著意中奪其魄 可見天之機權最神 人之智巧何益？
92 人生重結果 種田看收成
聲妓晚景從良 一世之胭花無礙 貞婦白頭失守 半生之清苦俱非 語雲 看人只看後半截 真名言也 
93 多種功德 勿貪權位
平民肯種德施惠 便是無位的公相 士夫徒貪權市寵 竟成有爵的乞人 
94 當念積累之難 常思傾覆之易
問祖宗之德澤 吾身所享者是 當念其積累之難 問子孫之福祉 吾身所貽者是 要思其傾覆之易 
95 只畏偽君子 不怕真小人
君子而詐善 無異小人之肆惡 君子而改節 不及小人之自新 
96 春風解凍 和氣消冰
家人有過 不宜暴怒 不宜輕棄 此事難言 借他事隱諷之 今日不悟 俟來日再警之 如春風解凍 如和氣消冰 才是家庭的型範 
97 能徹見心性 則天下平隱
此心常看得圓滿 天下自無缺陷之世界 此心常放得寬平 天下自然無險側之人情 
98 操履不可少變 鋒芒不可太露
淡泊之士 必為濃艷者所疑 檢飾之人 多為放肆者所忌 君子處此 固不可少變其操履 亦不可露其鋒芒
99 順境不足喜 逆境不足憂
居逆境中 周身皆針砭藥石 砥節礪行而不覺 處順境中 眼前盡兵刃戈矛 銷膏靡骨而不知 
100 富貴而恣勢弄權 乃自取滅亡之道
生長富貴家中 嗜欲如猛火 權勢似烈炎 若不帶些清冷氣味 其火炎不至焚人 心將自爍矣 
101 精誠所至 金石為開
人心一真 便霜可飛 城可隕 金石可鏤 若偽妄之人 形骸徒具 真宰已亡 對人則面目可憎 獨居則形影自愧 
102 文章極處無奇巧 人品極處只本然
文章作到極處 無有他奇 只有恰好 人品做到極處 無有他奇 只是本然 
103 明世相之本體 負天下之重任
以幻境言 無論功名富貴 即肢體亦屬委形 以真境言 無論父母兄弟 即萬物皆吾一體 人能看得破認得真 才可以任天下之重擔 亦可脫世間之韁鎖 
104 凡事當留余地 五分便無殃悔
爽口之味皆爛腸腐骨之藥 五分便無殃 快心之事悉敗身喪德之媒 五分便無悔 
105 忠恕待人 養德遠害
不責人小過 不發人陰私 不念人舊惡 三者可以養德 亦可以遠害 
106 持身不可輕 用心不可重
士君子持身不可輕 輕則物能擾我 而無悠閑鎮定之趣 用意不可重 重則我為物泥 而無瀟灑活潑之機 
107 人生無常 不可虛度
天地有萬古 此身不再得 人生只百年 此日最易過 幸生其間者 不可不知有生之樂 亦不可不懷虛生之憂 
108 德怨兩忘 恩仇俱泯
怨因德彰 故使人德我 不若德怨之兩忘 仇因恩立 故使人如恩 不若恩仇之俱泯 
109 持盈履滿 君子兢兢
老來疾病 都是壯時招的 衰後罪孽 都是盛時造的 故持盈履滿 君子尤兢兢焉 
110 卻私扶公 修身種德
市私恩 不如扶公議 結新知 不如敦舊好 立榮名 不如種隱德 尚奇節 不如謹庸行 
111 勿犯公論 勿諂權門
公平正論不可犯手 一犯則貽羞萬世 權門私竇不可著腳 一著則沾汙終身 
112 直躬不畏人忌 無惡不懼人毀
曲意而使人喜 不若直躬而使人忌 無善而致人譽 不若無惡而致人毀 
113 從容處家族之變 剴切規朋友之失
處父兄骨肉之變 宜從容不宜激烈 遇朋友交遊之失 宜剴切不宜優遊 
114 大處著眼 小處著手
小處不滲漏 暗處不欺隱 末路不怠荒 才是個真正英雄 
115 愛重反為仇 薄極反成喜
千金難結一時之歡 一飯競致終身之感 蓋愛重反為仇 薄極反成喜也 
116 藏巧於拙 寓清於濁
藏巧於拙 用晦而明 寓清於濁 以屈為伸 真涉世之一壺 藏身之三窟也 
117 盛極必衰 剝極必復
衰颯的景象就在盛滿中 發生的機緘即在零落內 故君子居安宜操一片心以慮患 處變當堅百忍以圖成 
118 奇異無遠識 獨行無恒操
驚奇喜異者 無遠大之識 苦節獨者者行 非恒久之操 
119 放下屠刀 立地成佛
當怒火欲水正在騰沸處 明明知得 又明明犯著 知的是誰 犯的又是誰？此處能猛然轉念 邪魔便為真君矣 
120 毋偏信自任 毋自滿嫉人
毋偏信而為奸所欺 毋自任而為氣所使 毋以己之長而形人之短 毋因己之拙而忌人之能 
121 毋以短攻短 毋以頑濟頑
人之短處 要曲為彌縫 如暴而揚之 是以短攻短 人有頑固 要善為化誨 如忿而疾之 是以頑濟頑 
122 對陰險者勿推心 遇高傲者勿多口
遇沈沈不語之士 且莫輸心 見悻悻自好之人 應該防口 
123 震聾啟聵 臨深履薄
念頭昏散處要知提醒 念頭吃緊時要知放下 不然恐去昏昏之病 又來憧憧擾矣 
124 君子之心 雨過天晴
霽日青天 倏變為迅雷震電 疾風怒雨 倏轉為朗月晴空 氣機何嘗一毫凝滯？太虛何嘗一毫障塞？人之心體亦當如是 
125 有識有力 魔鬼無蹤
勝私制欲之功 有曰識不早力不易者 有曰識得破忍不過者 蓋識是一顆照魔的明珠 力是一把斬魔的慧劍 兩不可少也 
126 大量能容 不動聲色
覺人之詐不形於言 受人之悔不動於色 此中有無窮意味 亦有無窮受用 
127 困苦窮乏 鍛煉身心
橫逆困窮是鍛煉豪傑的一副爐錘 能受其鍛煉則身心交益 不受其鍛煉則身心交損 
128 人乃天地之縮圖 天地乃人之父母
吾身一小天地也 使喜怒不愆 好惡有則 便是變理的功夫 天地一大父母也 使民無怨咨 物無氛疹 亦是敦睦的氣象 
129 戒疏於慮 警傷於察
害人之心不可有 防人之心不可無 此戒疏於慮也 寧受人之欺 毋逆人之詐 此警傷於察也 二語並存精明而渾厚矣 
130 辨別是非 認識天體
毋因群疑而阻獨見 毋任己意而廢人言 毋私小惠而傷大體 毋借公論以快私情 
131 親近善人須知機杜讒 
鏟除惡人應保密防禍善人未能急親不宜預揚 恐來讒譖之奸 惡人未能輕去不宜先發 恐遭媒蘗之禍 
132 節義來自暗室不欺 經綸繰出臨深履薄
青天白日的節義 自暗屋漏室中培來 旋乾轉坤的經綸 自臨深履薄處繰出 
133 倫常本乎天性 不可認德懷恩
父慈子孝 兄友弟恭 縱作到極處俱是合當如此 著不得一毫感激的念頭 如施者任德 受者懷恩 便是路人 便成市道矣 
134 不誇妍好潔 無醜汙之辱
有妍必有醜為之對 我不誇妍 誰能醜我？有潔必有汙為之仇 我不好潔 誰能汙我？
135 富貴多炎涼 骨肉多妒忌
炎涼之態 富貴更甚於貧賤 妒忌之心 骨肉尤狠於外人 此處若不當以冷腸 禦以平氣 鮮不日坐煩惱障中矣 
136 功過不可少混 恩仇不可過明
功過不容少混 混則人懷惰墮之心 恩仇不可太明 明則人起攜貳之誌 
137 位盛危至 德高謗興
爵位不宜太盛 太盛則危 能事不宜盡畢 盡畢則衰 行誼不宜過高 過高則謗興而毀來 
138 陰惡禍深 陽善功小
惡忌陰 善忌陽 故惡之顯者禍淺 而隱者禍深 善之顯者功小 而隱者功大 
139 應以德禦才 勿恃才敗德
德者才之王 才者德之奴 有才無德 如家無主而奴用事矣 幾何不魍魍猖狂 
140 窮寇勿追 投鼠忌器
鋤奸杜幸 要放他一條去路 若使之一無所容 譬如塞鼠穴者 一切去路都塞盡 則一切好物俱咬破矣 
141 過歸己任 功讓他人
當與人同過 不當與人同功 同功則相忌 可與人共患難 不可與人共安樂 安樂則相仇 
142 警世救人 功德無量
士君子貧不能濟物者 遇人癡迷處出一言提醒之 遇人急難處出一言解救之 亦是無量功德 
143 趨炎附勢 人惰之常
饑則附 飽則颺 燠則趨 寒則棄 人情通患也 
144 須冷眼觀物 勿輕動剛腸
君子宜凈試冷眼 慎勿輕動剛腸 
145 量弘識高 功德日進
德隨量進 量由識長 故欲厚其德 不可不弘其量 欲弘其量 不可不大其識 
146 人生惟危 道心惟微
一燈螢然 萬籟無聲 此吾人初入宴寂時也 曉夢初醒 群動未起 此吾人初出混沌處也 乘此而一念回光 炯然返照 始知耳口鼻皆桎梏 而情欲嗜好悉機械矣 
147 諸惡莫作 眾善奉行
反己者 觸事皆成藥石 尤人者 動念即是戈子 一以辟眾善之路 一以浚諸惡之源 相去霄壤矣 
148 功名一時 氣節千載
事業文章隨身消毀 而精神萬古如新 功名富貴逐世轉移 而氣節千載一日 君子信不當以彼易此也 
149 自然造化之妙 智巧所不能及
魚網之設 鴻則罹其中 螳螂之貪 雀又乘其後 機裏藏機 變外生變 智巧何足恃哉 
150 真誠為人 圓轉涉世
作人無點真懇念頭 便成個花子 事事皆虛 涉世無段圓活機趣 便是個木人 處處有礙 
151 雲去而本覺之月觀 塵拂而真如之鏡明
水不波則自定 鑒不翳則自明 故心無可清 去其混之者而清自現 樂不必尋 去其苦之者而樂自存 
152 一念能動鬼神 一行克動天地
有一念犯鬼神之禁 一言而傷天地之和 一事而釀子孫之禍者 最易切戒 
153 情急招損 嚴厲生恨
事有急之不白者寬之或自明 毋躁急以速其忿 人有操之不從者縱之或自化 毋躁切以益其頑 
154 不能養德 終歸末節
節義傲青雲 文章白如雪 若不以德性陶熔之 終為血氣之私技能之末 
155 急流勇退 與世無爭
謝世當謝於正盛之時 居身宜居於獨後之地 
156 慎德於小事 施恩於無緣
謹德須謹於至微之事 施恩務施於不報之人 
157 文華不如簡素 讀今不如述古
交市人不如友山翁 謁朱人不如親白屋 聽街談巷語不如聞樵歌牧詠 談今人失德過舉不如述古人嘉言懿行 
158 修身種德 事業之基
德者事業之基 未有基不固而棟宇堅久者 
159 心善而子孫盛 根固而枝葉榮
心者後裔之根 未有根不植而枝葉榮茂者 
160 勿妄自菲薄 勿自誇自傲
前人云拋卻自家無盡藏 沿門持缽效貧兒 又云暴富貧兒休說夢 誰家竈裏火無煙？一箴自昧所有 一箴自誇所有 可為學問切戒
161 道乃公正無私 學當隨時警惕
道是一重公眾物事 當隨人而接引 學是一個尋常家飯 當隨事而警惕 
162 信人示己之誠 疑人顯己之詐
信人者 人未必盡誠 己則獨誠矣 疑人者 人未必皆詐 己則先詐矣 
163 春風育物 朔雪殺生
念頭寬厚的如春風煦育 萬物遭之而生 念頭忌刻的如朔雪陰凝 萬物遭之而死 
164 善根暗長 惡損潛消
為善不見其益 如草裏東瓜自應暗長 為惡不見其損 如庭前春雪 當必潛消 
165 厚待故交 禮遇衰朽
遇故舊之交 意氣要愈新 處隱微之事 心跡宜愈顯 待衰朽之人 恩禮當愈隆 
166 君子以勤儉立德 小人以勤儉圖利
勤者敏於德義 而世人借勤以濟其貧 儉者淡於貨利 而世人假儉以飾其吝 君子持身之符 反為小人營私之具矣 惜哉
167 學貴有恒 道在悟真
憑意興作為者 隨作則隨止 豈是不退之輪 從情識解悟者 有悟則有迷 終非常明之燈 
168 律己宜嚴 待人宜寬
人之過誤宜恕 而在己則不可恕 己之困辱宜忍 而在人則不可忍 
169 為奇不為異 求清不求激
能脫俗便是奇 作意尚奇者 不為奇而為異 不合汙便是清 絕俗求清者 不為清而為激 
170 恩宜自薄而厚 威須先嚴後寬
恩宜自淡而濃 先濃後淡者 人忘其惠 威宜自嚴而寬 先寬後嚴者 人怨其酷 
171 心虛意凈 明心見性
心虛則性現 不息心而求見性 如撥波覓月 意凈則心清 不了意而求明心 如索鏡增塵 
172 人情冷暖 世態炎涼
我貴而人奉之 奉此峨冠大帶也 我賤而人侮之 侮此布衣草履也 然則原非奉我 我胡為喜？原非侮我 我胡為怒？
173 慈悲之心 生生之機
為鼠常留飯 憐蛾不點燈 古人此等念頭 是吾人一點生生之機 無此便所謂土木形骸而已 
174 勿為欲情所系 便與本體相合
心體便是天體 一念之喜 景星慶雲 一念之怒 震雷暴雨 一念之慈 和風甘露 一念之嚴 烈日秋霜 何者少得 只要隨起隨滅 廓然無礙 便與太虛同體 
175 無事寂寂以照惺惺 有事惺惺以主寂寂
無事時心易昏冥 宜寂寂而照以惺惺 有事時心易奔逸 宜惺惺而主以寂寂 
176 明利害之情 忘利害之慮
議事者身在事外 宜悉利害之情 任事者身居事中 當忘利害之慮 
177 操持嚴明 守正不阿
士君子處權門要路 操履要嚴明 心氣要和易 毋少隨而近腥膻之黨 亦毋過激而犯蜂蠆之毒 
178 渾然和氣 處事珍寶
標節義者 必以節義受謗 榜道學者 常因道學招尤 故君子不近惡事 亦不立善名 只渾然和氣 才是居身之珍 
179 誠心和氣陶冶暴惡 名義氣節激礪邪曲
遇欺詐之人 以誠心感動之 遇暴戾之人 以和氣薰蒸之 遇傾邪私曲之人 以名義氣節激礪之 天下無不入我陶冶中矣 
180 和氣致祥瑞 潔白留清名
一念慈祥 可以醞釀兩間和氣 寸心潔白 可以昭垂百代清芬 
